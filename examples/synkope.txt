Diagnostikk: Anamnese. Klinisk undersøkelse. EKG. Lab: Hb, elektrolytt- og infeksjonsstatus. Ev. sinus caroticus massasje, måling av ortostatisk BT, tilt-test, ekkokardiografi, langtidsregistrering av hjerterytme (ev. loop recorder), AEKG eller nevrologisk utredning.

Behandling: Reflekssynkope: Unngå utløsende situasjoner, manøvre med isometrisk muskelkontraksjon. Pacing ved sinus caroticus-syndrom. Ortostatisk hypotensjon: Livsstilsråd, gjennomgang av legemidler. Isometriske øvelser og vanlig trening. Kompresjonsstrømper. Inntak av inntil 2–2,5 l vann og 8–10 g salt daglig (starte med 1 g salt hhv. morgen og ca. kl 1200.). Ev. midodrine (spesialistoppgave). Ev. fludrokortison 0,1–0,3 mg x 1.

Lavt blodtrykk (hypotensjon) utløst av et blodtrykksfall kan føre til forbigående global cerebral hypoperfusjon. Dette kan gi svimmelhet, ev. bevissthetstap. Dersom bevissthetstapet er kortvarig, fra sekunder til noen få minutter, med full restitusjon etter bevissthetstapet, kalles dette en synkope. En synkope er oftest ledsaget av tap av tonus i tverrstripet muskulatur og derved fall. Vanligvis utvikler et slikt blodtrykksfall seg raskt. Blodtrykk er resultatet av samspillet mellom tilgjengelig blodvolum og tilgjengelig karvolum. Karvolumet reguleres av lokale og sentralnervøse mekanismer. Gjennom styringen av arteriolene fordeles blodvolumet (det sirkulerende minuttvolumet) dit det er behov. Gjennom styringen av venesengen kan minuttvolumet endres, og en ev. økning er avhengig av hvor mye som er tilgjengelig i kapasitanskarene. Samspillet mellom blodvolum og volumet av karsengen er derfor meget sammensatt. Et normalt samspill forutsetter at den overordnete reguleringen i de vasomotoriske sentrene i medulla oblongata er rask, at forstyrrende impulsstrømmer som emosjonell påvirkning blir filtrert bort, at hjerte- og lungesirkulasjonen er normalt fungerende, at kretsløpets trykk- og volumsensorer er normale, at afferente og efferente nerver er velfungerende og at struktur og muskulatur i både arterier og vener er normale.