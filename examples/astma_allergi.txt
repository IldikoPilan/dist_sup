Astma og allergi

Astma og allergi er en hyppig årsak til plager hos barn og unge i industrialiserte land.
Om lag fem prosent av unge voksne har behov for legemidler mot astma, hos barn er andelen noe høyere enn dette.
Omtrent 25 prosent av barn i skolealder og 30 prosent av unge i puberteten har allergisk sykdom.
Før puberteten er det flere gutter enn jenter som har astma og allergi, men i voksen alder er det flere kvinner som er rammet.
Hos barn er det en stor grad av samsykelighet mellom astma og allergiske sykdommer.
Med unntak av yrkesrelatert astma og allergi er det per i dag ingen kjente tiltak som kan forebygge utvikling av astma og allergi.
Luftveisinfeksjoner, eksponering for allergener og miljøfaktorer som blant annet sigarettrøyk, svevestøv og eksos, samt kjemikalier fra forbrukerprodukter kan forverre symptomene hos de som allerede er syke.